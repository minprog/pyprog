# Module 1: Programmeren, variabelen en beslissingen

Dit is het overzicht van de cursus voor week 1.

## Onderwerpen

Goed, tijd om te programmeren! Je gaat heel snel aan de slag met het uitpuzzelen van echte programmeerproblemen, maar we bouwen ook stap voor stap je kennis op van de ideeën die aan het programmeren ten grondslag liggen.

- Zo ga je je programma's opbouwen met hulp van kleine *functies*. Meestal maar één functie per programma, maar we gaan je ook uitdagen met functies die elkaar aanroepen.
- In de functies gebruik je soms *variabelen* om uitkomsten in op te slaan. In latere modules wordt dit verder uitgewerkt. Variabelen zijn essentieel om te leren begrijpen.
- Je gebruikt *if*-statements om beslissingen te nemen op basis van vergelijkingen. De uitkomst van functies kan zo afhangen van de situatie.
- In de tussentijd maak je kennis met diverse *ingebouwde functies* van Python. Het kunnen printen van uitvoer, maar ook het verkrijgen van invoer, want je programma's moeten berekeningen kunnen doen op basis van variabele invoer.

Naast het leren opbouwen van programma's gaan we je ook vragen een aantal specifieke manieren van werken toe te passen. Zo moeten programma's op een bepaalde manier zijn ingedeeld, met een *hoofdprogramma*. En je gaat voor elke functie *doctests* schrijven, waarmee je aantoont dat elk onderdeel van je programma correct werkt.

Over al deze dingen vind je uitleg in het boek, en soms staan er extra aanwijzingen bij de opdrachten.

## Ervaren studenten

Voor studenten met programmeerervaring zal het lijken alsof we wat langzaam gaan. En dat is ook wel zo: nog geen `while` of `for` toegestaan deze week. Maar let tegelijk goed op de specifieke *manier van programmeren* die we je willen aanleren. Hierboven stond er al iets over vermeld. Onze manier van programmeren is misschien anders dan je gewend bent. Ben je zeer ervaren, let dan vooral nog op het "ontwerprecept" (uit het boek) dat een belangrijke rol heeft in onze cursus en onze manier van programmeren.

## Werkcollege

Maandag 28 oktober is het werkcollege, de eerste bijeenkomst van het vak. Je krijgt daar het boek dat we bij de cursus gebruiken. Je maakt kennis met de docent en de studentassistent. Daarnaast komen de volgende onderwerpen aan bod:

- Achterhalen van formules en deze opschrijven op zo'n manier dat Python het begrijpt
- Schrijven van kleine functies op basis van de formules
- Installeren van Python en een editor op je computer

## Studiematerialen en huiswerk

Tijdens het werkcollege en het laptopcollege ga je al veel tijd besteden aan oefenen. Daarnaast ga je deze week flink wat tijd steken in het boek, om de theorie goed te begrijpen. En er zijn diverse programmeeropdrachten om te oefenen met "problem solving".

### Functies, input, output en epxressies

Lees het boek tot en met hoofdstuk 3. Doe de oefeningen bij elk onderwerp! Deze zijn wezenlijk onderdeel van de cursus. Daarna ga je de volgende opdrachten doen.

| Opdracht        | Onderwerp                                                   |
|-----------------|-------------------------------------------------------------|
| **Weken**       | Input, output en berekeningen in Python                     |
| **Water**       | Input, output en berekeningen in Python                     |
| **Binair**      | Input, output en berekeningen in Python                     |
| **Cafeine**     | Input, output en berekeningen in Python                     |
| **Vakantie**    | Berekeningen met meerdere functies                          |

### Beslissingen nemen met If-statements

Nu introduceren we if-statements. Oefen eerst in het boek met hoofdstuk 4 tot en met paragraaf 4.3 en ga daarna aan de slag met onderstaande opdrachten.

| Opdracht        | Onderwerp                                                   |
|-----------------|-------------------------------------------------------------|
| **Acid**        | Een eigenschap checken en resultaat printen                 |
| **Orakel**      | Een eigenschap checken en resultaat printen                 |
| **Byte**        | Een berekening doen in meerdere stappen                     |
| **Rechthoeken** | Meerdere eigenschappen checken en samenvoegen               |

### Challenge

Deze opdracht is bedoeld voor studenten die erg snel gaan. We lopen hier een klein beetje vooruit op de stof en de uitdaging ligt vooral in het begrijpen van de opdracht en interessante manieren vinden om de problemen op te lossen.

| Opdracht        | Onderwerp                                                   |
|-----------------|-------------------------------------------------------------|
| **Priemgetallen** | Challenge: priemgetallen en bijzondere reeksen vinden     |

## Inleveren

Elke opdracht kun je inleveren op de cursuswebsite. De opdrachten worden dan automatisch gecontroleerd. Allereerst of je de opdracht hebt uitgewerkt op de standaardmanier: met functies, doctests en een hoofdprogramma. Maar we hebben ook allerlei inhoudelijke checks waarin we kijken of jouw interpretatie van de opdracht overeenkomt met die van ons.

Als je opdracht niet wordt goedgekeurd dan geldt het volgende:

- Als je de opdracht niet hebt uitgewerkt op de standaardmanier, ga dit dan meteen oplossen. Het heeft geen zin om dit uit te stellen. Je mag opnieuw inleveren.

- Als je er niet uitkomt omdat je opdracht inhoudelijk wordt afgekeurd, dan hoef je dit niet meteen op te lossen. Tijdens het volgende werkcollege, op maandag na de deadline, gaan we dit soort dingen ook klassikaal oplossen.

## Deadline

De bedoeling is dat je deze week in totaal zo'n 20 uur besteed aan de cursus. Voor sommige studenten kan dit wat meer of wat minder zijn. De deadline van de opdrachten is zondag 3 november om 17:00 uur. De bedoeling is dat je dan zo goed mogelijk alle opdrachten hebt gedaan. De challenge is alleen bedoeld voor studenten die erg snel gaan.

## Beoordeling

Hoewel inleveren van opdrachten verplicht is, krijg je nog geen cijfers. De basiskennis van modules 1 t/m 3 wordt namelijk getoetst tijdens het tentamen in week 4 van de cursus. Alles staat dus in het teken van oefenen voor dit tentamen.
