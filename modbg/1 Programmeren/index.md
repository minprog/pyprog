# Module 1: Programmeren, variabelen en beslissingen

Goed, tijd om te programmeren! We gaan dat doen aan de hand van het boek **Practical Programming**. Je gaat heel snel aan de slag met het uitpuzzelen van echte programmeerproblemen, maar we bouwen ook stap voor stap je kennis op van de ideeën die aan het programmeren ten grondslag liggen. Zo is het deze week belangrijk dat je uiteindelijk goed begrijpt wat een variabele is en hoe je er mee kunt werken.

Voor studenten met ervaring zal het lijken alsof we wat langzaam gaan. Een paar hele simpele opdrachten, een loop, een paar if's en niet veel meer. Maar let tegelijk goed op de specifieke **manier van programmeren** die we je willen aanleren. Dit is misschien anders dan je gewend bent. Ben je zeer ervaren, let dan vooral nog op het "Function Design Recipe" (uit het boek) dat een belangrijke rol heeft in onze cursus en onze manier van programmeren.

Deze week gaat verder over het gebruik van **conditionals**, waarmee je je programma geschikt kunt maken voor het verwerken van verschillende opties. De programma's die je schrijft bevatten dus ook van dit soort constructies.

Tegelijk ga je aan de slag met het schrijven van kleine **tests** voor je functies, zodat je kunt laten zien dat de functies voor een deel correct werken. En er is aandacht voor de **methods** die bij Python bijgeleverd zitten. Op lange termijn schelen zulke methods je veel werk, maar nu je er voor het eerst mee aan de slag gaat zal het wel wat uitzoekwerk opleveren.

We gaan daarna aan de slag met **herhaling** door gebruik te maken van loops. Samen met **volgorde** en **condities** hebben we dan alle ingrediënten voor de logica van programma's. Deze drie elementen komen terug in allerlei programmeertalen en als je ze onder de knie hebt ben je dus een heel eind.

Tot slot is er aandacht voor **lijsten**. Lijsten geven je een plek om data van variabele grootte op te slaan. Je hoeft niet meer elk gegeven een eigen naam te geven, maar je kunt een hele collectie onder één noemer kwijt. Sommige code kun je dan ook een stuk efficiënter schrijven met hulp van lijsten en loops. Maar daarover later meer.

## Studiematerialen

Voor deze week is het verstandig om hoofdstuk 3, 8 en 9 extra scherp te lezen zodat je een goed idee krijgt van wat belangrijk is voor <u>deze</u> cursus (het is Python, maar bij ons schrijf je je programma's op een andere manier!). De andere hoofdstukken doorbladeren doe je ook om te checken of je alles begrijpt.

| ---------------- | ------------------------------------------------------------- |
| Boek             | Onderwerp                                                     |
| ---------------- | ------------------------------------------------------------- |
|   Chapter 2      | Hoe Python werkt en waarom, variabelen en geheugen            |
| **Chapter 3**    | Hoe maak je een functie en hoe roep je deze aan               |
|   Chapter 4      | Welke standaard-operaties zijn er in Python voor strings      |
|   Chapter 5      | Hoe kun je verschillende uitkomsten hebben in een programma   |
|   Chapter 6      | Welke extra functionaliteit kun je importeren                 |
|   Chapter 7      | Welke methods zijn er voor strings                            |
| **Chapter 8**    | Welke standaard-operaties en methods zijn er voor lijsten     |
| **Chapter 9**    | Hoe kun je herhaling gebruiken in je functies                 |
| ---------------- | ------------------------------------------------------------- |

| ---------------- | ------------------------------------------------------------- |
| Opdracht         | Onderwerp                                                     |
| ---------------- | ------------------------------------------------------------- |
| **Etenstijd**    | Strings analyseren en beslissingen nemen                      |
| **Calculator**   | Strings analyseren, beslissingen nemen en meerdere functies   |
| **Wachtwoord**   | Combinaties van beslissingen in meerdere functies             |
| **Cola**         | Herhaling tot aan de voorwaarden is voldaan                   |
| **Temperatuur**  | Herhaling, berekenen en nette output printen                  |
| ---------------- | ------------------------------------------------------------- |

## Aanpak

1. Neem het boek goed door en markeer moeilijke delen
2. Maak de oefeningen en gebruik ze om de tekst te begrijpen en andersom; dit kost veel tijd
3. Ga naar het werkcollege om goed te begrijpen wat van je verwacht wordt deze week
4. Reserveer flink tijd om aan de programmeeropdrachten te werken
5. Vraag altijd hulp als je er niet uit komt, ook als je denkt dat je vraag te simpel is om te stellen
