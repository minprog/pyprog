# Programmeren voor Bèta-gamma KI

## Studiewijzer<br><small>Herfst 2024</small>

Dit vak volg je als je Bèta-gamma studeert en de major Kunstmatige intelligentie gaat volgen. Het helpt je verder leren vanuit je basiskennis van Python naar meer geavanceerde programma's, en je bereidt jezelf voor op het vak Datastructuren uit de bachelor Kunstmatige Intelligentie.

## Voorkennis

Je moet het vak Inleiding Programmeren Bèta-gamma volledig hebben gehaald voordat je aan dit vak mag beginnen.

## Docenten en assistent

De docenten bij dit vak zijn Bas Terwijn en Martijn Stegeman. Zij geven het vak vorm en verzorgen de organisatie. Je kunt ze bereiken via e-mail op <progbg@mprog.nl>.

## Wat ga je leren

De volgende onderdelen komen aan bod (kleine aanpassingen zijn mogelijk).

- **Module 1: Functies en testen.** Hier herhalen we de beginselen van Python, en we introduceren je tot de specifieke manier van programmeren die we in deze cursus aanhouden.

- **Module 2: Simulaties.** Met je kennis van Python ga je programma's bouwen om problemen uit de "echte wereld" door te rekenen. Simuleren is de techniek die je hierbij gebruikt.

- **Module 3: Collections en memory.** Je leert de basis-datatypes kennen die in Python ingebouwd zijn en in vrijwel elk programma voorkomen. Daarbij leer je ook begrijpen hoe Python variabelen beheert en efficiënt met geheugen omgaat.

- **Module 4: Functionele technieken.** Hier ga je kijken naar recursie en list comprehensions, technieken die standaard beschikbaar zijn in Python. Je gaat die laatste toepassen in een grotere simulatie-opdracht.

- **Module 5: Object-georienteerd programmeren.** In deze module ga je aan de slag met een geheel nieuwe manier van programma's ontwerpen, zodat je later ook overzicht kunt houden in veel grotere programma's. **Dit is een belangrijke stap!**

- **Module 6: Grote programma's.** Hier ga je stap voor stap een grote programma bouwen, namelijk een game die je maakt met behulp van het PyGame-framework. Zo leer je zelf hoe je je programma met hulp van zo'n framework kunt structureren en natuurlijk hoe je interactieve grafische games maakt.

- **Module 7: Project.** Als laatste uitdaging kun je aan de slag met het maken van een game waarin spelers op verschillende computers tegen elkaar kunnen spelen. Je leert hier meer over netwerken en communicatie tussen computers.

## Opdrachten en eindcijfer

Programmeren leer je door veel te oefenen. Vrijwel al het werk bij dit vak bestaat dus uit het maken van programmeeropdrachten. Dit zijn de hoofdonderdelen:

1.  **Inleveren van oplossingen voor de programmeeropdrachten** (0% van eindcijfer, wel bijblijven)

    Elke week krijg je diverse programmeeropdrachten als huiswerk. Je maakt ze op volgorde (want ze bouwen op) en levert ze in op de website. Na inleveren wordt een automatische controle uitgevoerd, niet inhoudelijk maar puur of je de opdrachten gemaakt hebt volgens specificatie.

2.  **Startopdrachten tijdens het werkcollege** (0% van eindcijfer, aftekenen verplicht)

    Je gaat *tijdens* het werkcollege startopdrachten maken. Alle werkcolleges tijdens het vak zijn verplicht, maar niet puur aanwezigheid. Door in de werkcolleges de startopdrachten te maken en af te tekenen voldoe je aan de verplichting. Als je ze ter plekke niet afkrijgt kun je het aftekenen ook in het volgende laptopcollege doen.

3.  **Code reviews tijdens het werkcollege** (25% van eindcijfer).

    Drie keer vind tijdens het werkcollege ook een code review plaats. Je gaat een eerdere opdracht nalopen met een medestudent en daarna opnieuw inleveren. Dit programma wordt dan nagekeken op inhoudelijke kwaliteit. De bedoeling is dat je ze allemaal doet (zie cijfers hieronder).

4.  **Beoordeling tentamen** (75% van eindcijfer).

    Bij het tentamen ga je ook weer programma's schrijven, maar zonder gebruik van internet of voorbeelden. Je moet minimaal een voldoende halen voor dit tentamen om het vak af te kunnen ronden. Daarnaast wordt beoordeeld in hoeverre je gebruik hebt gemaakt van de technieken die je bij dit vak kunt leren.

### Minimumeisen

Om in aanmerking te komen voor een eindbeoordeling moet je goed hebben meegedaan met het vak:

- de opdrachten op volgorde gedaan
- geen opdrachten overgeslagen in modules
- voldoende modules gemaakt om het tentamen goed te kunnen halen
- eerste vijf weken minimaal 4 startopdrachten afgetekend
- het tentamen of hertentamen voldoende gemaakt

Als je aan deze voorwaarden voldoet wordt een eindcijfer berekend volgens de bovenstaande percentages. Verderop in de studiewijzer vind je hoe de deelcijfers worden berekend.

## Vragen stellen

Tijdens dit vak zul je vaak de hulp inroepen van medestudenten en de docent. Je beste optie is langskomen tijdens de colleges.

**Assistentie:** direct contact met een assistent of docent, voor hulp bij programmeren.

* hulp op locatie (zie rooster)
* je weet niet waar te beginnen of een onvindbare bug, of alles loopt vast
* moeite met verzinnen oplossing
* hiervoor kun je altijd langskomen bij de geroosterde colleges

**Werkcollege en e-mail:** uitzonderingen, afspraken en hulp bij planning.

* maken van persoonlijke planningsafspraken
* meedenken over grote problemen met het vak
* andere officiële zaken
* administratie na afloop van het vak
* mail <progbg@mprog.nl> of spreek Bas aan bij het werkcollege

<details markdown="1"><summary markdown="span">Kom je helemaal niet verder en heb je even geen hulp?</summary>
Juist even niet aan de opdracht werken kan je verder helpen!

- Neem een halfuurtje echt even afstand van je computer; dit helpt je brein afstand nemen van het probleem. Met een frisse blik kom je dan toch weer verder.

- Ga even door met de volgende opdracht van de module om te kijken hoe je daar mee gaat.

- Of ga oefenen in het basisboek, want dit staat helemaal los van de opdrachten.
</details>

## Deadlines

De filosofie voor de Beta-gammagroep is dat we willen zorgen dat iedereen bij blijft, voldoende tijd aan het vak besteedt, en het tentamen netjes haalt.

Het bijblijven wordt op een aantal manieren gestimuleerd:

- aan de opdrachten starten tijdens werkcollege (+ aftekenen)
- code reviews over opdrachten doen, die je dan wel af moet hebben
- persoonlijke voortgangsgesprekken

De deadlines van de code reviews zijn hard, en als je die niet redt ga je punten missen voor dit onderdeel van je eindcijfer.

|          | soft deadline opdrachten    | deadline code review                   |
|----------|----------------------------:|---------------------------------------:|
| Module 1 | vr  6 sep 17:00             | -                                      |
| Module 2 | vr 13 sep 17:00             | -                                      |
| Module 3 | vr 20 sep 17:00             | di  1 okt  20:00                       |
| Module 4 | vr 27 sep 17:00             | di  8 okt  20:00                       |
| Module 5 | vr  4 okt 17:00             | di 22 okt  20:00                       |
| Module 6 | vr 11 okt 17:00             | -                                      |
| Module 7 | vr 18 okt 17:00             | -                                      |

Mocht je ziek zijn bij het werkcollege van de code review dan moet je een mail sturen (op maandagochtend!) voor een alternatieve afspraak. Je krijgt dan éénmalig tussentijdse feedback van ons, in plaats van een code review. Ga in ieder geval niet zelf een code review organiseren.

### Ziekte en inhalen

Als je ziek bent dan meld je het in ieder geval meteen even via [e-mail](mailto:progbg@mprog.nl). Je hoeft het niet uitgebreid uit te leggen, maar wel meteen melden. Het contact hierover houden is het belangrijkste dat je kunt doen en een harde eis als je later een uitzondering nodig hebt.

- Ben je één of twee dagen ziek dan is dat geen probleem en kun je de deadlines vaak nog halen. Kom je toch niet, bespreek dan tijdens het werkcollege op maandag met Bas hoe je dit het beste kunt aanpakken.

- Heb je een medisch noodgeval en ben je hierdoor bijvoorbeeld een hele week uit de running? Dan bespreek je met een docent hoe je dit kunt oplossen zodra je weer kunt meedoen. Daarbij speelt natuurlijk ook mee hoe makkelijk het programmeren je af gaat en hoeveel energie je hebt om te steken in het inhalen. Op basis van al die informatie kijken we samen wat mogelijk is.

- Raak je helemaal uit tempo omdat je bijvoorbeeld toch teveel andere dingen te doen hebt of niet genoeg focus kan vinden? Het is belangrijk dat je dit snel bespreekt met een docent. Stuur maar een [mailtje](mailto:progbg@mprog.nl)!

## Aanwezigheid

De werkcolleges op maandag zijn verplicht vanwege de activiteiten die we daar organiseren.

Als je de startopdrachten niet afkrijgt in het werkcollege, dan is het volgende laptopcollege ook verplicht.

De aanwezigheid bij de overige colleges is verder niet verplicht, maar het is wél de enige plek om hulp te krijgen, en aanwezig zijn geeft je ook structuur. Zorg dat je tijdens de eerste week gewoon bij alle colleges bent zodat je kunt aanvoelen hoe het vak gaat verlopen en of je de hulp wel kunt gebruiken.

## Beoordeling code review

De uitwerkingen van je reviews kunnen elk maximaal 6 punten opleveren. In de [stijlgids](/stijl) zijn diverse aspecten aangegeven op basis waarvan de punten voornamelijk (maar niet uitsluitend) worden bepaald. Deze aspecten gaan over *codekwaliteit*. De schaal is als volgt:

6. uitzonderlijke kwaliteit op basis van een doordacht ontwerp met scherp onderbouwde keuzes
5. goede kwaliteit, beperkt ruimte voor verbetering en alle keuzes zijn goed onderbouwd
4. degelijke kwaliteit, ruimte voor verbetering, meerdere keuzes zijn goed onderbouwd
3. voldoende aandacht voor alle genoemde aspecten, veel ruimte voor verbetering, alle keuzes zijn beredeneerd
2. enige zichtbare aandacht voor een beperkt aantal aspecten, of er zijn keuzes zonder redenatie
1. onvoldoende zichtbare aandacht voor de genoemde aspecten, of er is geen redenatie bij de keuzes
{: start="6" reversed=""}

Wil je goed scoren (4 punten), dan bestudeer je goed de aspecten die we aangeven, doe je actief mee aan de code review, en loop je kritisch elke regel code na met de aspecten en voorschriften in het achterhoofd. Zo leg je een perfecte basis om verder te leren.

Wil je erg hoog scoren (richting 6 punten), dan zul je niet alleen de aangeleverde materialen moeten bestuderen, maar ook externe bronnen. Bij de aspecten zijn verwijzingen te vinden naar hoofdstukken met meer informatie, en je kunt zelf ook op zoek naar kritische bronnen (overleg even of ze van voldoende kwaliteit zijn!).

Het cijfer voor één review bereken je door `punten / 6 * 9 + 1`. Het deelcijfer voor code reviews is `(hoogste beoordeling * aantal gedane reviews / 3)`.

## Beoordeling tentamen

Bij het tentamen in week 8 ga je programmeren. Je moet laten zien dat je:

- De basis van Python beheerst
- Collection types kunt toepassen
- Basis objectoriëntatie kunt toepassen
- Nette functies kunt schrijven op basis van het recept
- ...

Meer over de beoordeling volgt na een paar weken.

<!-- > De beoordelingswijze van het tentamen zal nog aangepast worden. Zodra dit is gebeurd volgt een mail naar alle deelnemers.

Hoe beter je de Python-constructies uit deze cursus toepast, hoe hoger het cijfer. Het gaat hieronder altijd om functies die een oplossing zijn voor de opgaven uit het tentamen.

Deze schaal is indicatief. Kleine aanpassingen/verduidelijkingen kunnen gedaan op basis van ervaring tijdens het nakijken van de uitwerkingen.

**6**
Diverse werkende functies met een mix van Python-constructies zoals if's, loops, functie-parameters en gebruik van strings. De functies zijn altijd voorzien van zinvolle basis-doctests en correcte types. Het geheel moet een voldoende niveau van probleemoplossing demonstreren.

**7**
Zoals 6, met meer correcte code en diversiteit van oplossingen en/of uitgebreidere zinvolle doctests en/of beperkt gebruik van geavanceerdere constructies zoals bij 8. Aanwezigheid van docstrings en goede basis-stijl.

**8**
Zoals 6, met gebruik van list comprehensions, classes, dictionaries, sets, zinvolle extra functies en/of andere datatypes en constructies, zodanig dat goed begrip gedemonstreerd is. Daarbij inlezen van files. Goede docstrings en goede stijl zodat alles snel te begrijpen is.

**9**
Zoals 8, met gebruik van meerdere geavanceerde constructies op diverse manieren. Comments en stijl zijn zeer sterk gericht op leesbaarheid door anderen. Geen herhaling van code.

**10**
Zoals 9, met bijzonder compacte code opgedeeld in functies en effectief opgeschreven algoritmes. Het is een showcase van jouw uitstekende begrip van wat je in de cursus aangeboden hebt gekregen. -->


## Samenwerken

De basis van alles wat je inlevert moet jouw eigen intellectuele werk zijn, behalve waar het gaat om samenwerkopdrachten waar dit expliciet vermeld is.

Natuurlijk is het nuttig om bij het maken van individuele opdrachten **interactie** te hebben met je medestudenten, en dat kan ook enorm helpen bij het beheersen van de stof. Maar er is een grens tussen het vragen van hulp aan een ander en het inleveren van werk van een ander. Hieronder karakteriseren we beide kanten van die grens.

Je mag niet samenwerken aan de **implementatie** van je programma's. Uitzondering is dat je medestudenten om hulp mag vragen, zolang dat er niet op neer komt dat een ander een deel van het werk voor jou doet. Over het algemeen mag je, als je om hulp vraagt, jouw code laten zien, maar kijk je niet naar de code van een ander. Je laat je dus niks voorzeggen.

Waar de grens **vaag** is vragen we je om "redelijk" te handelen. Hieronder vind je een incomplete lijst van voorbeelden die een beeld schetsen van welke handelingen we als redelijk of onredelijk bestempelen. Twijfel je of een handeling redelijk is, vraag het, en wacht tot je per e-mail toestemming hebt gekregen van een docent (niet de assistent). Als we vermoeden dat je onredelijk hebt gehandeld dan kan dit leiden tot een melding bij de examencommissie.

<details markdown="1"><summary markdown="span">Voorbeelden van **redelijke** acties</summary>

* Praten met medestudenten over de opdrachten in het Nederlands (of een andere natuurlijke taal).

* Het cursusmateriaal bespreken met anderen om het beter te begrijpen.

* Een medestudent helpen bij het debuggen tijdens een laptopcollege of daarbuiten, of zelfs online, door het bekijken, compileren of draaien van zijn of haar code, zelfs op je eigen computer.

* Het in je uitwerking opnemen van een paar regels code die je online of ergens anders vindt, gegeven dat deze regels niet de essentie van de opdracht vormen en dat je de bron van de code vermeldt.

* Het inzien van tentamens van voorgaande jaren en oplossingen daarvan.

* Code die jij hebt geschreven versturen of laten zien aan iemand anders, wellicht een medestudent, zodat deze jou kan helpen bij het debuggen.

* Het online delen van een paar regels van jouw code zodat anderen wellicht kunnen helpen met debuggen.

* Een aan het vak verbonden assistent om hulp vragen.

* Naar het internet gaan voor tutorials buiten het vak, voor referenties, en voor oplossingen bij technische problemen, maar niet voor gehele oplossingen voor (de essentie van) opdrachten.

* Het uittekenen of uitwerken van oplossingen op een whiteboard door middel van diagrammen of pseudocode, maar niet "echte" code.

* Werken met (en zelfs betalen voor) een tutor om je te helpen met het vak, gegeven dat de tutor niet het werk voor je doet.
</details>

<details markdown="1"><summary markdown="span">Voorbeelden van **onredelijke** acties</summary>

* Een oplossing van een opdracht inzien voordat je jouw opdracht hebt ingeleverd.

* Een medestudent vragen om hun oplossing, voordat je jouw opdracht hebt ingeleverd.

* Het decompileren, deobfusceren, of op andere manier achterhalen van een "staff" oplossing van een opdracht.

* Vergeten de bron te citeren van code of technieken die je hebt opgenomen van buiten de lessen van dit vak, en hebt geïntegreerd in je eigen werk, zelfs als je wel de andere restricties aanhoudt.

* Het aan een medestudent geven of laten zien van een oplossing voor een opdracht waar hij of zij (dus niet jij) moeite mee heeft.

* Betalen, of het aanbieden om te betalen, voor het recht om werk van een ander als onderdeel van jouw eigen werk in te leveren.

* Het beschikbaar stellen van oplossingen voor opdrachten van dit vak aan anderen die dit vak in de toekomst wellicht gaan volgen.

* Het opzoeken van complete oplossingen voor opdrachten online of ergens anders.

* Werk van een opdracht opsplitsen met een ander.

* Werk van een ander, behalve een paar regels zoals eerder omschreven, inleveren.

* Hetzelfde of bijna hetzelfde werk inleveren bij dit vak dat je hebt ingeleverd of gaat inleveren bij een ander vak.

* Het inleveren van werk voor dit vak, waarbij je intentie is om dit ook ergens anders voor in te zetten (zeg voor een baan), zonder daar eerst toestemming voor te hebben gekregen van een docent.

* Naar de oplossing voor een opdracht van iemand anders kijken, en vervolgens jouw oplossing daarop baseren.
</details>


## Plagiaat

Alle inzendingen worden wekelijks gecontroleerd met behulp van een detectiesysteem dat zoekt naar overeenkomsten in programmacode. Dat kunnen overeenkomsten zijn binnen de groep, met studenten van vorige jaren, of zelfs met code van internet.

Vinden we overeenkomsten, dan gaat een docent direct met je in gesprek om je voor te lichten en om af te spreken hoe je het vak zonder plagiëren kunt halen. Is er een **vermoeden van plagiaat**, dan moet dit gemeld worden bij de examencommissie.

In alle gevallen is het ons doel om dit soort situaties te voorkomen, omdat ze niet leerzaam zijn en veel werk opleveren voor iedereen. Vraag daarom vooral om advies als je denkt dat het misgaat! Er is vaak meer te redden dan je denkt, zelfs al is de deadline nabij.

De [plagiaatregeling](https://student.uva.nl/content/az/fraude-plagiaat-en-bronvermelding/plagiaat-en-fraude.html) van de Universiteit van Amsterdam geeft algemene aanwijzingen over plagiaat en is de basis voor bovenstaande regelingen.


## Herkansingen

Onderstaande regelingen zijn wat streng geformuleerd, maar het is niet de bedoeling dat ze echt nodig zijn! Als je doorzet en de opdrachten afmaakt dan zou je de cursus gewoon moeten halen. Maak je er dus niet teveel zorgen over, maar neem wel direct contact op met je mentor als je denkt dat je in de problemen komt met de planning en/of je cijfers. Ook de coördinator spreekt graag met je als je advies nodig hebt of niet binnen de regelingen valt.

<details markdown="1"><summary markdown="span">Ik heb het tentamen niet gehaald en wil herkansen</summary>

Als je je tentamen niet voldoende hebt gemaakt kun je op de geplande datum een hertentamen doen. Zie het rooster. Dit heeft alleen zin als je gemiddeld op een voldoende kunt uitkomen, dus hebt meegedaan met alle onderdelen en voldaan aan de verdere minimumeisen.
</details>

<details markdown="1"><summary markdown="span">Ik heb het tentamen gehaald, maar sta een onvoldoende en wil herkansen</summary>

Als je je tentamen voldoende hebt maar voor het vak een onvoldoende staat, dan betekent dit dat je onvoldoende aandacht hebt besteed aan de kwaliteit van je programma's of het documenteren daarvan. Misschien heb je één code review niet ingeleverd. De herkansing komt erop neer dat je dit alsnog doet. Deze vorm van herkansen kan alleen plaatsvinden direct na bekendmaking van de eindcijfers.

- Je moet binnen twee weken na bekendmaking van het tentamencijfer contact opnemen en daarna binnen een week de verbeterde uitwerkingen en verslagen inleveren.

- Alle verbeterde versies en verslagen, ook die voldoende waren, moeten opnieuw worden ingeleverd. Dat zijn dus de opdrachten behorende bij 3 code reviews.

- De uitwerkingen moeten aantoonbaar verbeterd zijn ten aanzien van de kwaliteitsaspecten ten op zichte van eerder én de verslagen moeten op het voldoende-niveau zitten.

- Het *maximum*-eindcijfer is in dit geval een 6.0 en wordt alleen toegekend als alle opnieuw ingeleverde reviews aantoonbaar van voldoende kwaliteit zijn (waarmee je aantoont het betreffende leerdoel gehaald te hebben).

Het doel van deze regeling is om in bijzondere omstandigheden toch nog af te ronden met een voldoende. Als je delen niet hebt meegedaan dan is deze regeling niet van toepassing.
</details>

<details markdown="1"><summary markdown="span">Ik heb niet aan de minimumeisen van het vak voldaan en wil herkansen</summary>

Dit betekent dat je niet mee hebt gedaan met verplichte onderdelen, delen niet ingeleverd hebt, geen duidelijke inzet getoond en/of op een andere manier geen contact hebt onderhouden.

- In dit geval heb je dus een behoorlijk deel van het vak "niet gedaan". Herkansen kan dan pas vanaf het eerstvolgende jaar waarin het vak wordt gegeven.

- Alle opdrachten en tentamens moeten dan opnieuw ingeleverd worden. Code reviews moeten opnieuw gedaan worden met een nieuwe partner.
</details>
