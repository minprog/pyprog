# Basis Objectgeorienteerd Programmeren

## Studiewijzer INF4ALL<br><small>Herfst 2023</small>

Dit vak volg je als je INF4ALL doet en de basis van het programmeren onder de knie wil krijgen. Tijdens het vak werk je met Python, om te beginnen met vele kleinere oefenopdrachten. In de loop van de weken ga je meer geavanceerde programma's schrijven.

## Voorkennis

Er is geen voorkennis nodig voor dit vak.

## Docent

Martijn Stegeman is docent. Je kunt hem mailen via <m.stegeman@uva.nl>. Opdrachten zullen nagekeken worden en van feedback voorzien door een assistent.

## Wat ga je leren

- Module 1: Programmeren, variabelen en beslissingen. Hier gaan we in op de beginselen van Python, en we introduceren je tot de specifieke manier van programmeren die we in deze cursus aanhouden.

- Module 2: Herhalen en lijsten. Bij deze module introduceren we lijsten, om data in op te slaan, en herhaling, waarmee je programma's kunt maken die data stap voor stap verwerken.

- Module 3: Decompositie. Hier ga je aan de slag met het maken van grotere programma's die opgedeeld zijn in meerdere functies.

- Module 4: Simuleren. Met je kennis van de vorige weken ga je programma's bouwen om problemen uit de "echte wereld" door te rekenen. Simuleren is de techniek die je hierbij gebruikt.

- Module 5: Algoritmen. Hier ga je kijken naar een aantal standaard-algoritmen die ontdekt zijn door computerwetenschappers. Met name zoek- en sorteeralgoritmen zijn cruciaal voor elke toepassing.

- Module 6: Object-georienteerd programmeren. In deze module ga je aan de slag met een geheel nieuwe manier van programma's ontwerpen, zodat je later ook overzicht kunt houden in veel grotere programma's.

- Module 7: Data en files. In de laatste module leer je een grotere datafile inlezen en analyseren. Je maakt kennis met technieken om de juiste data te extraheren uit zulke datafiles.

## Opdrachten en eindcijfer

Programmeren leer je door veel te oefenen. Vrijwel al het werk bij dit vak bestaat dus uit het maken van programmeeropdrachten. Dit zijn de hoofdonderdelen:

1. Oefeningen uit het boek maken. In het boek staan oefeningen die je kunt doen ter ondersteuning van het lezen. Doe er minstens een paar om jezelf te controleren.

2. Insturen van oplossingen voor de programmeeropdrachten. Elke week krijg je diverse programmeeropdrachten als huiswerk. Allemaal helpen ze jou om verschillende combinaties van Python-constructies goed toe te leren passen. De website voert na inleveren een automatische controle uit, niet inhoudelijk maar puur of je de opdrachten gemaakt hebt volgens specificatie.

3. Beoordeling code review (25% van eindcijfer). Drie keer is er een programma dat je nog eens uitgebreid gaat nalopen met een medestudent en opnieuw inleveren. Dit programma wordt dan nagekeken op inhoudelijke kwaliteit. Ze worden erg streng nagekeken, maar de hoogste beoordeling telt zodat je ruimte hebt om te leren.

4. Beoordeling tentamen (75% van eindcijfer). Bij het tentamen ga je ook weer programma's schrijven, maar zonder gebruik van internet of voorbeelden. Je moet minimaal een voldoende halen om het vak af te kunnen ronden. Daarnaast wordt beoordeeld in hoeverre je gebruik hebt gemaakt van de technieken die je bij dit vak kunt leren.

### Minimumeisen

Om in aanmerking te komen voor een eindbeoordeling moet je:

- meedoen met het vak, dus het grootste deel van alle opdrachten volledig werkend hebben ingeleverd vóór het volgende college (dus geen grote gaten laten vallen, naar beoordeling van de docenten, denk aan 80% ingeleverd)
- specifiek de opdrachten waarvan je een code review moet uitvoeren ingeleverd hebben vóór het volgende werkcollege (we laten altijd tijdig weten welke dit zijn, in de eerste week is dit nog niet relevant)
- alle code reviews op de gevraagde manier hebben uitgevoerd en tijdig ingeleverd, eventueel in overleg met de docent
- aanwezig zijn geweest bij alle werkcolleges die in het rooster zijn aangegeven
- het tentamen voldoende maken

Als je aan deze voorwaarden voldoet wordt een eindcijfer berekend volgens de bovenstaande percentages. Verderop in de studiewijzer vind je hoe de deelcijfers worden berekend.

## Vragen stellen

Je kunt terecht met vragen bij de docent tijdens de tweewekelijkse bijeenkomsten in Utrecht. Daarnaast is het incidenteel mogelijk om af te spreken voor wat extra hulp als je vast zit. Je kunt per mail aangeven als je denkt dat je dit nodig hebt. Belangrijk is ook om je medestudenten in te schakelen, als je maar rekening houdt met de samenwerkregels hieronder.

<details markdown="1"><summary markdown="span">Kom je helemaal niet verder en heb je even geen hulp?</summary>
Juist even niet aan de opdracht werken kan je verder helpen!

- Neem een halfuurtje echt even afstand van je computer; dit helpt je brein afstand nemen van het probleem. Met een frisse blik kom je dan toch weer verder.

- Ga even door met de volgende opdracht van de module om te kijken hoe je daar mee gaat.

- Of ga oefenen in het basisboek, want dit staat helemaal los van de opdrachten.
</details>

## Deadlines

Dit is een overzicht van de deadlines per week:

|          | deadline huiswerk | deadline code review |
|----------|-------------------|----------------------|
| Module 1 | do 14 sep  17:00  | -                    |
| Module 2 | do 28 sep  17:00  | ma  2 okt  13:00     |
| Module 3 | do 12 okt  17:00  | -                    |
| Module 4 | do 26 okt  17:00  | ma 30 okt  13:00     |
| Module 5 | do  9 nov  17:00  | -                    |
| Module 6 | do 23 nov  17:00  | ma 27 nov  13:00     |
| Module 7 | do  7 dec  17:00  | -                    |

De deadlines voor het huiswerk zijn "hard", zodat achterlopen niet wordt gestimuleerd. Mocht je ziek zijn bij het moment voor code review dan moet je een mail sturen voor een alternatieve afspraak. Ga in ieder geval niet zelf een code review organiseren.

### Ziekte en inhalen

Als je ziek bent op een dag dat je aan INF4ALL ging werken dan meld je het in ieder geval meteen even aan de docent via e-mail.

Het is heel belangrijk dat als je ziek bent op een normale werkdag, je niet je INF4ALL-dag gaat gebruiken om het werk in te halen! Je moet tijd opeisen voor INF4ALL anders komt het niet af.

Raak je helemaal uit tempo omdat je bijvoorbeeld toch teveel andere dingen te doen hebt of niet genoeg focus kan vinden? Het is belangrijk dat je dit snel bespreekt met de docent. Stuur maar een [mailtje](mailto:m.stegeman@uva.nl)!

## Beoordeling code review

De becijferde opdrachten kunnen elk maximaal 6 punten opleveren. In de [stijlgids](/stijl) zijn diverse aspecten aangegeven op basis waarvan de punten voornamelijk (maar niet uitsluitend) worden bepaald. Deze aspecten gaan over *codekwaliteit*. De schaal is als volgt:

6. uitzonderlijk goede kwaliteit op basis van een doordacht ontwerp of zinvolle eigen insteek
5. zeer goede kwaliteit, beperkt ruimte voor verbetering, en scherp beredeneerde keuzes
4. degelijke kwaliteit op <u>alle</u> genoemde aspecten, met ruimte voor verbetering, maar wel goed beredeneerde keuzes
3. net voldoende aandacht voor <u>alle</u> genoemde aspecten, erg veel ruimte voor verbetering, maar wel een aantal goed beredeneerde keuzes
2. enige zichtbare aandacht voor een beperkt aantal aspecten, of beperkt beredeneerde keuzes
1. onvoldoende zichtbare aandacht voor de kwaliteitsaspecten en uitleg over gemaakte keuzes
{: start="6" reversed=""}

> Deze schaal wordt nog aangepast vóór de eerste code review.

Wil je goed scoren (4 punten), dan bestudeer je goed de aspecten die we aangeven, doe je actief mee aan de code review, en loop je kritisch elke regel code na met de aspecten en voorschriften in het achterhoofd. Zo leg je een perfecte basis om verder te leren.

Wil je erg hoog scoren (richting 6 punten), dan zul je niet alleen de aangeleverde materialen moeten bestuderen, maar ook externe bronnen. Bij de aspecten zijn verwijzingen te vinden naar hoofdstukken met meer informatie, en je kunt zelf ook op zoek naar kritische bronnen (overleg even of ze van voldoende kwaliteit zijn!).

Het deelcijfer voor de code reviews zal gelijk zijn aan het *hoogste* cijfer dat je voor een code review hebt gehaald. Het cijfer bereken je door `punten / 6 * 9 + 1`.

## Beoordeling tentamen

Deze wordt hier nog uitgewerkt, maar hoe beter je de Python-constructies uit deze cursus toepast, hoe hoger het cijfer.

## Boek

Voor de theorie gebruik je het boek **Practical Programming**, derde druk, van Paul Gries. Je kunt het aanschaffen als PDF via <https://pragprog.com/titles/gwpy3/practical-programming-third-edition/>. Je kunt het ook bestellen in de boekhandel.

## Samenwerken

De basis van alles wat je inlevert moet jouw eigen intellectuele werk zijn, behalve waar het gaat om samenwerkopdrachten waar dit expliciet vermeld is.

Natuurlijk is het nuttig om bij het maken van individuele opdrachten **interactie** te hebben met je medestudenten, en dat kan ook enorm helpen bij het beheersen van de stof. Maar er is een grens tussen het vragen van hulp aan een ander en het inleveren van werk van een ander. Hieronder karakteriseren we beide kanten van die grens.

Je mag niet samenwerken aan de **implementatie** van je programma's. Uitzondering is dat je medestudenten om hulp mag vragen, zolang dat er niet op neer komt dat een ander een deel van het werk voor jou doet. Over het algemeen mag je, als je om hulp vraagt, jouw code laten zien, maar kijk je niet naar de code van een ander. Je laat je dus niks voorzeggen.

Waar de grens **onduidelijk** is vragen we je om "redelijk" te handelen. Hieronder vind je een incomplete lijst van voorbeelden die een beeld schetsen van welke handelingen we als redelijk of onredelijk bestempelen. Twijfel je of een handeling redelijk is, vraag het, en wacht tot je per e-mail toestemming hebt gekregen van een docent (niet assistent). Als je onredelijk handelt dan kan dit leiden tot een melding bij de examencommissie.

<details markdown="1"><summary markdown="span">Voorbeelden van **redelijke** acties</summary>

* Praten met medestudenten over de opdrachten in het Nederlands (of een andere natuurlijke taal).

* Het cursusmateriaal bespreken met anderen om het beter te begrijpen.

* Een medestudent helpen bij het debuggen tijdens een laptopcollege of daarbuiten, of zelfs online, door het bekijken, compileren of draaien van zijn of haar code, zelfs op je eigen computer.

* Het in je uitwerking opnemen van een paar regels code die je online of ergens anders vindt, gegeven dat deze regels niet de essentie van de opdracht vormen en dat je de bron van de code vermeldt.

* Het inzien van tentamens van voorgaande jaren en oplossingen daarvan.

* Code die jij hebt geschreven versturen of laten zien aan iemand anders, wellicht een medestudent, zodat deze jou kan helpen bij het debuggen.

* Het online delen van een paar regels van jouw code zodat anderen wellicht kunnen helpen met debuggen.

* Een aan het vak verbonden assistent om hulp vragen.

* Naar het internet gaan voor tutorials buiten het vak, voor referenties, en voor oplossingen bij technische problemen, maar niet voor gehele oplossingen voor (de essentie van) opdrachten.

* Het uittekenen of uitwerken van oplossingen op een whiteboard door middel van diagrammen of pseudocode, maar niet "echte" code.

* Werken met (en zelfs betalen voor) een tutor om je te helpen met het vak, gegeven dat de tutor niet het werk voor je doet.
</details>

<details markdown="1"><summary markdown="span">Voorbeelden van **onredelijke** acties</summary>

* Een oplossing van een opdracht inzien voordat je jouw opdracht hebt ingeleverd.

* Een medestudent vragen om hun oplossing, voordat je jouw opdracht hebt ingeleverd.

* Het decompileren, deobfusceren, of op andere manier achterhalen van een "staff" oplossing van een opdracht.

* Vergeten de bron te citeren van code of technieken die je hebt opgenomen van buiten de lessen van dit vak, en hebt geïntegreerd in je eigen werk, zelfs als je wel de andere restricties aanhoudt.

* Het aan een medestudent geven of laten zien van een oplossing voor een opdracht waar hij of zij (dus niet jij) moeite mee heeft.

* Betalen, of het aanbieden om te betalen, voor het recht om werk van een ander als onderdeel van jouw eigen werk in te leveren.

* Het beschikbaar stellen van oplossingen voor opdrachten van dit vak aan anderen die dit vak in de toekomst wellicht gaan volgen.

* Het opzoeken van complete oplossingen voor opdrachten online of ergens anders.

* Werk van een opdracht opsplitsen met een ander.

* Werk van een ander, behalve een paar regels zoals eerder omschreven, inleveren.

* Hetzelfde of bijna hetzelfde werk inleveren bij dit vak dat je hebt ingeleverd of gaat inleveren bij een ander vak.

* Het inleveren van werk voor dit vak, waarbij je intentie is om dit ook ergens anders voor in te zetten (zeg voor een baan), zonder daar eerst toestemming voor te hebben gekregen van een docent.

* Naar de oplossing voor een opdracht van iemand anders kijken, en vervolgens jouw oplossing daarop baseren.
</details>


## Plagiaat

Alle inzendingen worden wekelijks gecontroleerd met behulp van een detectiesysteem dat zoekt naar overeenkomsten in programmacode. Dat kunnen overeenkomsten zijn binnen de groep, met studenten van vorige jaren, of zelfs met code van internet.

Vinden we overeenkomsten, dan gaat een docent direct met je in gesprek om je voor te lichten en om af te spreken hoe je het vak zonder plagiëren kunt halen. Is er een **vermoeden van plagiaat**, dan moet dit gemeld worden bij de examencommissie.

In alle gevallen is het ons doel om dit soort situaties te voorkomen, omdat ze niet leerzaam zijn en veel werk opleveren voor iedereen. Vraag daarom vooral om advies als je denkt dat het misgaat! Er is vaak meer te redden dan je denkt, zelfs al is de deadline nabij.

De [plagiaatregeling](https://student.uva.nl/content/az/fraude-plagiaat-en-bronvermelding/plagiaat-en-fraude.html) van de Universiteit van Amsterdam geeft algemene aanwijzingen over plagiaat en is de basis voor bovenstaande regelingen.

In geval van INF4ALL zijn de regelingen van de UvA niet bindend maar gelden de lokale regelingen. Die zijn wel zeer vergelijkbaar.
