# Programmeren voor IK en KI

## Studiewijzer<br><small>Herfst 2024</small>

Dit vak volg je als je Informatiekunde of Kunstmatige Intelligentie studeert. We gaan bij dit vak niet uit van voorkennis van programmeren, maar we zullen alles vanaf de eerste stappen opbouwen. Heb je wel al ervaring, dan zul je er waarschijnlijk wat sneller doorheen gaan, maar tegelijk zal er ook een hoop nieuws zijn in de manier waarop we in dit vak programmeren.

Kom je herkansen? Dan doe je gewoon het hele vak opnieuw, inclusief alle colleges, alle nieuwe oefeningen en de nieuwe opdrachten die we hebben toegevoegd. Let op dat de eisen voor doctests en dergelijke streng zijn, dus waarschijnlijk moet je sommige programma's nog verbeteren. We helpen je daar graag bij in de colleges!


## Docenten en assistenten

De vakcoördinator is Martijn Stegeman, en docenten zijn Jelle van Assema, Toon van Gelderen, Robin Langerak, Simon Pauw, Pieter Pierrot, Bas Terwijn, Frank Wildenburg en Lars Woudstra. Zij geven het vak vorm en verzorgen de organisatie. Je kunt ze bereiken via e-mail op <pyprog@proglab.nl>.

Een groep bestaat uit ongeveer 30 studenten. De docenten zijn aanwezig bij hun eigen groep en zorgen voor persoonlijke begeleiding en afspraken. Elke groep heeft naast een docent ook nog een studentassistent die begeleidt bij het maken van de opdrachten. Assistenten kijken ook huiswerk na en geven, gevraagd en ongevraagd, feedback.


## Wat ga je leren

De cursus duurt 8 weken. Elke week doe je één van de onderstaande modules. In week 4 is het tentamen, dat gaat over de basis.

- **Module 1: Programmeren, variabelen en beslissingen.** Hier gaan we in op de beginselen van Python, en we introduceren je tot de specifieke manier van programmeren die we in deze cursus aanhouden. Je leert over functies, variabelen en expressies.

- **Module 2: Algoritmen, herhalen en simulatie.** We voegen for-loops en while-loops toe aan je repertoire, zodat je alles hebt om basisprogramma's te schrijven. Een kleine simulatie van populatie-verloop bouwen is al mogelijk.

- **Module 3: Strings.** Naast werken met getallen ga je nu aan de slag met rijtjes letters, ofwel strings. Dan kun je bijvoorbeeld aan de slag met het controleren van de veiligheid van een wachtwoord, of het berekenen van de complexiteit van een tekst.

- **Module 4: Lijsten, comprehensions.** Bij deze module introduceren we lijsten, om data in op te slaan. We introduceren een aantal sorteeralgoritmen uit de informatica. Daarmee is de weg vrij om eenvoudige tekst-gebaseerde spelletjes en complexere simulaties te bouwen.

- **Module 5: Collections.** We laten je de resterende collection types uit Python zien, zodat je de meeste basiscode goed kunt begrijpen. Deze collections worden veel gebruikt voor data-manipulatie zoals in wetenschappelijke projecten.

- **Module 6: Classes.** In deze module ga je aan de slag met het ontwerpen van objectgeorienteerde code, waardoor je ook grotere programma's overzichtelijk kunt houden. Maar voor nu houden we het iets kleiner, met oefenopdrachten. Kaartspelletjes zijn wel een thema in deze module.

- **Module 7: ?** Deze module houden we nog even spannend... 


## Onderdelen eindcijfer

Het doel is dat je na dit vak op z'n minst kleine programma's kunt schrijven zonder hulp. Dat is dus ook de minimumeis van het tentamen in week 4. Tijdens de tweede helft ga je, afhankelijk van je persoonlijke voortgang, herhalen of verdiepen.

Werkcollege week 1 t/m 7 (7 punten)
: Tijdens het werkcollege op maandag doe je diverse oefeningen; soms gezamenlijk, soms zelfstandig een tutorial doorwerken. De activiteiten leveren punten op die een klein beetje meetellen. De punten krijg je als je ter plekke aanwezig bent en inlevert via de website.

Tentamen (14 punten)
: Het tentamen gaat over de stof van module 1, 2 en 3. Echt de basis dus. Het tentamen is voldoende/onvoldoende, dus als je het haalt, dan krijg je alle 40 punten in één keer. Het tentamen is een minimumeis om het vak te halen. Natuurlijk is er ook een hertentamen, in week 8.

Huiswerk week 4, 5, 6 en 7
: In de volgende weken van het vak ga je je verdiepen in de rest van Python. In elke module wordt een nieuw onderdeel geïntroduceerd, waarmee je je kennis vergroot. Bespreek met de docent wat een handige planning is: verdiepen of meer herhalen? De punten voor deze modules liggen pas vast na de bijbehorende eindpresentatie.

Eindpresentatie huiswerk (24 punten)
: De presentatie gaat over het huiswerk van module 4, 5, 6 en 7. Als je deze hebt ingeleverd worden de verschillende opgaven gecontroleerd en dan technisch goedgekeurd. Bij de eindpresentatie in week 8 ga je dan de oplossingen en je aanpak presenteren aan een docent. Daar zijn geen andere studenten bij aanwezig. Bij een goede uitleg worden de punten definitief.

Het eindcijfer is `punten * 2 / 10 + 1`. De herkansing betreft alleen de stof van het tentamen, en niet de punten van de werkcolleges en de eindpresentatie.


### Werkcollege

Dit is een indicatief overzicht van de oefeningen tijdens werkcolleges. Je moet aanwezig zijn én een goed resultaat inleveren om de punten te kunnen krijgen. Ben je niet aanwezig, om welke reden dan ook, dan kun je deze punten niet krijgen.

| Week |          Datum | Activiteit                |
|:----:|---------------:|---------------------------|
|   1  | ma 28 oktober  | Installatie en oefeningen |
|   2  | ma  4 november | Review, oefeningen, startopdracht |
|   3  | ma 11 november | Review, startopdrachten   |
|   4  | ma 18 november | Oefententamen, geheugenmodel |
|   5  | ma 25 november | Startopdrachten           |
|   6  | ma  2 december | Startopdrachten           |
|   7  | ma  9 december | Startopdrachten           |


### Tentamen

Bij dit tentamen krijg je een aantal vergelijkbare opgaven waarin je een redelijk klein maar wel compleet programma moet schrijven. Je programmeert ze uit op een computer, maar je hebt geen toegang tot internet voor naslag.

Voor het oplossen van de opgaven heb je alleen technieken uit de eerste drie modules nodig. De bedoeling is dat je basisoplossingen uit je hoofd kent, en technieken beheerst om deze oplossingen aan te passen en te combineren voor de opgaven die je krijgt.

Als je voldoende van de opgaven oplost en hiermee verschillende oplossingstechnieken laat zien, dan heb je het tentamen gehaald. Het is niet nodig om alle opgaven perfect te hebben om dit tentamen te halen.

### Huiswerk van de latere weken

Afhankelijk van het tentamenresultaat en hoe je er zelf instaat, ga je hier één van beide kanten op:

Richting 1.
: Je zit er goed in, en je bent er klaar voor de rest van Python te leren. Dan ga je aan de slag met modules 4 t/m 7, waarin steeds weer nieuwe constructies worden geïntroduceerd zoals lists, dicts, sets, tuples en classes. Hiermee kun je steeds complexere programma's schrijven. Veel studenten doen ook de moeilijkere opdrachten van de modules.

Richting 2.
: Je vindt het nog wel moeilijk en je gaat vooral herhalen en basiskennis verdiepen. Je kunt ook de basisopgaven van modules 4 t/m 7 doen, maar de grotere opgaven laat je liggen. Zo heb je tijd en rust om je voor te bereiden op de herkansing, en tegelijk ben je voorbereid voor de Python-constructies die in vervolgvakken worden gebruikt.

Zorg dat je een goed beeld vormt van wat voor jou handig is om te doen. Grote kans dat jouw strategie toch afwijkt van de strategie van anderen. Iedereen moet een eigen pad vinden in het leren programmeren. Zorg dus dat je niet automatisch hetzelfde doet als je buren, en betrek de docent bij je keuzes.

### Eindpresentatie

De opdrachten van module 4 t/m 7 die je hebt gedaan leveren punten op. Hiervoor moet je elke opdracht aan twee voorwaarden voldoen: 1) technisch goedgekeurd op de website, en 2) je moet bij de eindpresentatie de gebruikte constructies goed uitleggen en de manier waarop je het programmeren hebt aangepakt. Als je dit voldoende kunt uitleggen dan liggen de punten vast.


## Huiswerk en deadlines

Elke week krijg je allerlei programmeeropdrachten als huiswerk. Naast het werk tijdens de colleges moet je een bepaalde hoeveelheid opdrachten maken en inleveren via de website. De wekelijkse deadline valt op zondag, zodat je vrijheid hebt om zelf te plannen wanneer je hier buiten de lessen aan werkt.

Het doel van de deadlines is om te zorgen dat iedereen voldoende ver komt met de stof om het tentamen te kunnen halen. Daarom moet je alle basisopdrachten af hebben vóór de deadline, dus: alles behalve de challenge. "Af" betekent dat je de code voor jezelf werkend hebt, en ingeleverd op de website. Zie ook de opmerkingen hieronder over de automatische checks die uitgevoerd worden.

|          | deadline huiswerk |
|----------|------------------:|
| Module 1 | zo  3 nov  17:00  |
| Module 2 | zo 10 nov  17:00  |
| Module 3 | zo 17 nov  17:00  |
| Module 4 | zo 24 nov  17:00  |
| Module 5 | zo  1 dec  17:00  |
| Module 6 | zo  8 dec  17:00  |
| Module 7 | zo 15 dec  17:00  |

**Als het misloopt met de deadline, gebruik dan niet alsnog ChatGPT. In plaats daarvan lever je de opdrachten in die je hebt, en je stuurt een mail om de situatie uit te leggen. We hebben allemaal weleens een planningsfout gemaakt dus kom er eerlijk voor uit en bespreek de situatie met je docent.**


## Automatische checks

Als je denkt dat een opdracht klaar is kun je deze inleveren op de website. De website voert dan een automatische controle uit. Enerzijds of je opdrachten aan de basisstructuur voldoen, en anderzijds of je oplossing voldoet aan de eisen in de specificatie. Is alles akkoord, dan is de opdracht klaar en kan ook niet meer opnieuw ingeleverd worden.

Is de opdracht dan niet akkoord, dan vind je op de website meestal iets van een hint over wat er mis is. Als je dan wel weet wat er aan de hand is, of wist het eigenlijk wel, dan fix je het natuurlijk meteen. Je mag zo vaak inleveren als je wilt.

Lukt het niet om binnen een paar pogingen de opdracht alsnog akkoord te krijgen, dan geen paniek, en zeker geen AI! Als je oplossing in principe werkt, en dichtbij wat de bedoeling is, dan voldoet dit in ieder geval voor de deadline. Je gaat dan tijdens het *volgende werkcollege* met medestudenten en de docent alles alsnog fixen.

Kom je er echt totaal niet uit terwijl je nog middenin je opdrachten zit, dan is het echt tijd om de docent een mail te sturen, of te spreken bij het college. We willen je echt graag meekrijgen maar dan wordt het maatwerk en moeten we samen kijken waar je vastloopt. Dit is niet in een algemene regel te vatten.

Wat tot slot *niet* akkoord is, is als je alle opdrachten eruit beukt zonder naar de resultaten te kijken. We weten dat sommige studenten de eerdere instructie iets te licht opvatten en dan geen druk meer voelen om de opdracht echt goed af te maken. Dit is echter *wel* verplicht, en bovenstaande is alleen bedoeld om ruimte te geven aan studenten die het allemaal nog erg moeilijk vinden.


## Aanwezigheid

Hoeveel aanwezig
: Je moet normaal bij **alle werkcolleges en laptopcolleges** (geheel) aanwezig zijn. Je mag maximaal één werkcollege en twee laptopcolleges missen, om welke reden dan ook. Neem je een week "vrij" dan heb je dus geen ruimte meer om ziek te zijn.

Te laat komen
: Meer dan **15 minuten te laat** aankomen betekent dat je afwezig wordt gemarkeerd, ook als er een trein uitvalt. Zorg dus dat je ruim op tijd vertrekt als je een traject hebt waar de treinen niet goed rijden of je een slechte aansluiting hebt. Het is echt aan jou om hier rekening mee te houden en voorbereid te zijn.

Consequentie
: Als je niet aan de aanwezigheidsplicht hebt voldaan, dan zul je **geen hertentamen** mogen maken. Mocht je merken dat er echt iets "aan de hand is" waardoor je meerdere colleges gaat missen (vage ziekte, ernstige familieomstandigheden) dan moet je al tijdens het vak in gesprek met de docenten. Zorg dat je ze opzoekt als je denkt dat het niet gaat lukken.

Als je ziek bent dan meld je het in ieder geval meteen even aan je docenten via e-mail <mailto:pyprog@proglab.nl>. Je hoeft het niet uitgebreid uit te leggen, maar wel meteen melden. Het contact hierover houden is het belangrijkste dat je kunt doen.


## Achterlopen

Red je het niet met het tempo van de opdrachten? Ga dan in overleg met je docent. Als je wel voldoende tijd steekt in het vak, maar je vindt het gewoon best moeilijk, dan is het beter om niet te snel door te gaan. Met je docent kun je een alternatief plan maken. Kun je de docent niet meteen spreken, stuur dan een mail naar <pyprog@proglab.nl>.

Stop je met inleveren, dan word je al snel inactief gemarkeerd. Je moet dan contact opnemen met de vakcoördinator om weer mee te mogen doen. Stuur dan direct een mail en wacht niet af.

Uitzonderingen moeten altijd per mail bevestigd worden.


## Boek

Voor de theorie gebruik je het boek **Basisboek Programmeren in Python**. Je krijgt het uitgedeeld tijdens het eerste werkcollege. Mocht je dit onverhoopt gemist hebben, dan kun je het basisboek ophalen in lokaal L0.09 (dagelijks tussen 9 en 17 uur).


## Samenwerken, plagiaat en fraude

Bij de wekelijkse huiswerkopdrachten is het niet de bedoeling om samen een oplossing te ontwikkelen en ook niet om AI-tools te gebruiken. Je gaat het tentamen namelijk alleen halen als je leert zelfstandig te programmeren. Het maken van de opdrachten staat dus helemaal in het teken van oefenen, oefenen, oefenen. Je hebt de opdrachten hard nodig voor die oefening, dus verspeel het niet door naar een oplossing van iemand anders te kijken.

Toch is het zinvol om, als je vast zit, met medestudenten de opdracht door te spreken. Bijvoorbeeld: hoe moet zo'n opdracht aanpakken? Wat wordt er van je verwacht in module 2? Helemaal prima om dat soort vragen met medestudenten te bespreken. Je kunt bij de eerste opdrachten van de cursus ook samen opzetjes maken van de oplossing, zonder alles helemaal uit te spellen. Jouw taak is uitzoeken welke hulp je (nog) nodig hebt en wat je zelf al kan.

Het begin van leren programmeren is behoorlijk oncomfortabel. Het kan zelfs ronduit onprettig voelen. Maar dat betekent niet dat je moet opgeven en betekent zeker niet dat jij het nooit zal leren! Geef jezelf de tijd en ruimte waarin het totaal niet lukt, en puzzel tot er misschien wel een keer iets lukt. En als het je toch teveel wordt (of liever iets eerder), stuur dan gerust een mailtje naar de docenten! We grijpen elke kans aan om je weer op de rails te krijgen.

De docenten proberen ook zelf studenten te vinden waar het nog niet zo lekker loopt. Als je opdrachten inlevert die je niet geheel zelf hebt gemaakt dan wordt het daarmee voor de docenten onmogelijk om goed beeld te hebben van je voortgang. We zullen dan denken dat het goed gaat terwijl het helemaal niet zo goed gaat. Kom je dan toch in de problemen, dan moet je echt zelf contact opnemen.

### Module 1, 2 en 3

Omdat de opdrachten t/m module 3 niet meetellen hoef je je geen zorgen te maken als je deze tekst te laat leest en toch opdrachten hebt ingeleverd waarbij je hulp hebt gekregen of tools als ChatGPT hebt gebruikt. De bedoeling is wel dat je zonder kan, dus zeg het vooral tegen de docenten als je dit hebt gedaan. Dat is een goed begin van een gesprek. Want wat jij dan wil weten is: hoe kan ik leren zelfstandig programmeren? We helpen je daar graag bij.

### Module 4, 5, 6 en 7

Voor de modules vanaf 4 is het wel belangrijk dat je geen (half of heel) geplagieerd werk inlevert, dat de code niet samen met andere studenten gemaakt is, en dat je ook geen AI-tools hebt gebruikt voor het genereren van (een deel van) de oplossing. Dit zijn opgaven die meetellen voor punten, en daar is dit allemaal niet toegestaan. Waar we dit herkennen moeten we je doorsturen naar de examencommissie.
