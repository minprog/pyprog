# Code review: War

> **Je mag deze code review alleen doen als je War werkend hebt ingeleverd** (alles geimplementeerd, misschien nog een bug). Is dat niet zo, dan mag je geen code review doen.
>
> De deadline voor inleveren van de verbeterde versie + verslag is **dinsdag 20:00**. Dit mag alleen als je aanwezig was bij het werkcollege om daar een review te doen.
>
> Zorg dat je een andere partner hebt dan vorige review. Je mag geen review doen met meer dan 2 personen, tenzij de docent 1 groep van 3 aanwijst.

Een "code review" is letterlijk het bestuderen, proberen te begrijpen en kritisch bekijken van eerder geschreven programmacode. Dat kan code van iemand anders zijn, maar het kan ook je eigen programma zijn waarvoor je even rustig tijd neemt.

De code review is bedacht om jou ruimte te geven je eigen programma's nog te verbeteren na de eerste deadline voor de module. Zo kun je je voor de eerste deadline bezig houden met oefenen en programmeren, zonder je druk te maken over hoe "netjes" je code is.

## Codekwaliteit

Wat maakt code eigenlijk "netjes"? We denken daarbij aan de lezer van je programma's. Om aan een programma van een ander te kunnen werken, moet de code redelijk *leesbaar* en *begrijpelijk* zijn. Vrijwel nooit zul je code schrijven die alleen voor jezelf is en na een week weer weggegooid kan worden (op de universiteit natuurlijk wel). Vandaar dat je al tijdens deze cursus leert hoe je code beter leesbaar kunt maken en sneller te begrijpen.

Er zijn talloze manieren om je code netter te maken, maar voor deze cursus richten we ons vooral op de onderdelen die zijn genoemd in de [stijlgids](/stijl):

- Taalkeuze
- Naamgeving
- Groeperen
- Commentaar
- Indentatie
- Witruimte
- Complexiteit
- Opschonen

Zorg dat je deze elementen kent en de manieren waarop je ze kunt verbeteren.

Let daarnaast op dat (goedgekeurde) doctests en types verplicht aanwezig moeten zijn, ook bij de verbeterde versies van je programma's. Als deze worden afgekeurd krijg je geen punten voor de review.

## Stappenplan: review

Deze stappen doe je tijdens het werkcollege. Je reviewpartner wisselt per keer --- je gaat dus niet steeds met dezelfde persoon reviewen.

1.  Lees 5 minuten door de pagina over stijl en bespreek met je partner en de docent als je nog vragen hebt.

1.  Blader samen met je partner, dus niet apart, door de uitwerkingen. Zorg dat je meteen al hardop gaat praten en vergelijken.

1.  Stel elkaar doorlopend vragen over de uitwerkingen: Hoe kan dit beter? Waarom heb je het zo gedaan? Hoe werkt dit stukje code?

1.  Zorg dat je een beter beeld krijgt van manieren waarop je de opdrachten kunt oplossen en manieren om code leesbaarder en begrijpelijker te maken.

1.  Hou daarbij ook in gedachten hoe jij jouw code gaat verbeteren. Zorg dus dat je notities maakt van de verschillen maar ook van je actiepunten.

## Stappenplan: verbeteren

> Er is wederom geen verslag! Dit was alleen de eerste keer.

Deze stappen doe je na de les.

Je hebt samen met je review-partner de details goed doorgesproken. Je hebt een lijst gemaakt van de dingen die je wil aanpassen.

1.  Verbeter je oplossingen, kijk of het goed leesbaar en begrijpelijk is, en itereer.

1.  Gooi je oplossing niet helemaal overhoop maar probeer deze met kleine aanpassingen beter te maken.

1.  Neem niet het ontwerp van je partner over; dan ga je veel te ver, het is niet de opdracht, en het kan ook leiden tot plagiaatverdenking.

1.  Sla je verbeterde uitwerkingen op en test ze uitgebreid. Submit deze op de submitpagina.

## Beoordeling

Later krijg je korte schriftelijke feedback van je docent of assistent waarmee je de volgende review je voordeel kunt doen. Voor de beoordeling van jouw ingeleverde code gebruiken we de schaal uit de [studiewijzer](https://pyprog.proglab.nl/syllabus#beoordeling-code-review).
